
[
    {
        "id": 1,
        "title": "Moje obowiązki i prawa jako cudzoziemca w Polsce",
        "text": "Każdy cudzoziemiec i obywatel UE, przebywający w Polsce, posiada pewne prawa i obowiązki. Każdy z nas, przebywając w Polsce, musi przestrzegać prawa obowiązującego w Polsce. W przypadku posiadania podwójnego obywatelstwa, cudzoziemca traktuje się jako obywatela tego państwa, którego dokument podróży stanowił podstawę wjazdu do Polski. Policjant ma obowiązek przyjmowania zawiadomień w języku polskim."
        
    },
    {
        "id": 2,
        "title": "Noś ze sobą dokument",
        "text": "Język angielski jest w większości znany funkcjonariuszom Policji w stopniu umożliwiającą podstawową komunikację. Jednak inne języki mogą stanowić barierę komunikacyjną w pierwszym kontakcie z policjantem. Jakikolwiek dokument, w którym podana będzie pisownia imienia i nazwiska, oraz wpisana data urodzenia, będzie na pewno bardzo użyteczny w ustaleniu Twoich personaliów. Należy tu wspomnieć, że niemożność ustalenia tożsamości jest jedną z podstaw do zatrzymania osoby. [Ustawa o cudzoziemcach art. 288. Cudzoziemiec w okresie pobytu na terytorium RzeczypospolitejPolskiej jest obowiązany posiadać ważny dokument podróży oraz dokumenty uprawniające go do pobytu na terytorium Rzeczypospolitej Polskiej, jeżeli są wymagane. Ustawa o cudzoziemcach art. 465.1 Kto: na żądanie uprawnionych organów nie okazuje dokumentów uprawniających go do pobytu na terytorium Rzeczypospolitej Polskiej, jeżeli są wymagane, - podlega karze grzywny]."
    },
    {
        "id": 3,
        "title": "Zakłócanie spokoju i ciszy nocnej",
        "text": "Wszyscy zdają sobie sprawę z tego, że studenckie życie to nie tylko nauka. Studentom zdarzają się imprezy, a niektóre z nich potrafią być bardzo hałaśliwe. Może to być uciążliwe dla sąsiadów i narazić imprezowiczów na mandat karny albo wniosek o ukaranie do sądu. Warto uprzedzić sąsiadów o planowanym przyjęciu i zorganizować je w taki sposób, aby nie zakłócało ono ich spokoju. Hałasy, głośne rozmowy, muzyka puszczana do późnych godzin nocnych na pewno nie będą mile widziane. Każdy ma prawo do zabawy i do cieszenia się życiem, ale prawo to kończy się w miejscu, gdzie zaczyna się prawo innej osoby do spokojnego odpoczynku w swoim mieszkaniu. Niektóre osiedla posiadają również swoje regulaminy porządkowe, w których określone są godziny ciszy nocnej, zwyczajowo jest to czas od godziny 22:00 do 6:00."
    },
    {
        "id": 4,
        "title": "Gdzie nie można palić papierosów i e-papierosów?",
        "text": "W Polsce obowiązuje zakaz palenia tytoniu w miejscach publicznych, takich jak: •\trestauracje, bary, kluby muzyczne, •\tuczelnie wyższe i szkoły, •\tszpitale, •\tkina, teatry, kąpieliska, •\thotele, •\tprzystanki komunikacji publicznej, •\tautobusy i tramwaje, •\tobiekty sportowe, •\tplace zabaw dla dzieci, Zakaz dotyczy zarówno papierosów tradycyjnych, jak i elektronicznych. Powyżej wymieniono tylko najważniejsze punkty, natomiast pełny wykaz miejsc objętych zakazem palenia tytoniu określony jest w Ustawie z dnia 9 listopada 1995 r. o ochronie zdrowia przed następstwami używania tytoniu i wyrobów tytoniowych. Oznacza to, że zakaz obowiązuje tylko w tych wymienionych punktach i papierosa można zapalić np. na ulicy albo w parku. Można ponadto palić w specjalnie wydzielonych pomieszczeniach – palarniach, jeśli znajdują się one w restauracjach, klubach, na uczelniach lub w innych miejscach."
    },
    {
        "id": 5,
        "title": "Czy można spożywać alkohol w miejscu publicznym?",
        "text": "W Polsce nie można spożywać alkoholu w miejscach publicznych, czyli takich, które dostępne są dla ogółu. Oznacza to, że w praktyce nie możemy pić na przykład na ulicach, placach, w parkach, środkach komunikacji zbiorowej, na przystankach i w innych miejscach, do których jest nieograniczony dostęp. Zakaz dotyczy również wszystkich budynków, w których funkcjonuje przestrzeń publiczna i mogą to być na przykład urzędy, dworce lub teatry. Miłośników picia alkoholu pomimo zakazu czeka pouczenie, mandat karny lub wniosek o ukaranie do sądu. Alkohol natomiast można spożywać we wszystkich miejscach, w których jest to dozwolone odpowiednią koncesją. Taką koncesję powinny posiadać wszystkie restauracje, bary i kluby oferujące alkohol. Bardzo popularne, szczególnie w okresie letnim, jest korzystanie z tzw. \"ogródków piwnych”. Większość lokali na wrocławskim Rynku posiada takie ogródki i spożywanie w nich alkoholu jest zupełnie legalne. Problem się jednak pojawi, gdybyśmy chcieli zabrać na przykład butelkę z piwem z takiego ogródka i przespacerować się wokół Rynku – wówczas popełnimy wykroczenie."
    },
    {
        "id": 6,
        "title": "Posiadanie narkotyków jest w Polsce zabronione.",
        "text": "Posiadanie narkotyków w każdej ilości jest w Polsce zakazane. Nie ma granicy, poniżej której można posiadać substancje zabronione „na własny użytek”. Posiadanie każdej, nawet najmniejszej ilości narkotyków jest przestępstwem. Pełen wykaz zakazanych środków odurzających i substancji psychotropowych znajduje się w załączniku do Ustawy z dnia 29 lipca 2005 r. o przeciwdziałaniu narkomanii. Uważaj ponadto na tzw. „dopalacze” czyli środki, które mają zapewnić jak najwierniejszy efekt narkotyczny. Są one szczególnie szkodliwe ze względu na niebezpieczny dla zdrowia skład chemiczny i swoje nieprzewidywalne działanie. Dopalacze są przyczyną wielu zatruć, a nawet zgonów. Posiadanie znacznych ilości tych środków, a także handel nimi jest przestępstwem. Jeśli ktokolwiek częstuje Cię nieznaną substancją, stanowczo odmów, a być może unikniesz wielu przykrych konsekwencji."
    },
    {
        "id": 7,
        "title": "Za co i kiedy mogę dostać mandat?",
        "text": "Osoba, która łamie przepisy zawarte w Kodeksie wykroczeń albo w innych ustawach, może zostać ukarana mandatem karnym albo może zostać skierowany przeciwko niej wniosek o ukaranie do sądu. Najczęściej zdarza się, że policjanci nakładają mandaty za wykroczenia drogowe takie jak: •\tprzekraczanie dozwolonej prędkości,  •\tniestosowanie pasów bezpieczeństwa,  •\tnieprawidłowe zachowania wobec pieszych,  •\tniestosowanie się do sygnalizacji świetlnej.  Karane są również wykroczeniaspołecznie uciążliwe, między innymi: •\tspożywanie alkoholu w miejscu zabronionym ustawowo, •\tzaśmiecanie miejsca dostępnego dla publiczności,  •\tzakłócanie spokoju. Pamiętaj, że masz prawo nie zgodzić się z policjantem nakładającym na Ciebie mandat karny i odmówić jego przyjęcia. Zostanie wówczas skierowany wniosek o ukaranie do sądu, gdzie będziesz musiał wyjaśnić wszelkie okoliczności i to sędzia zdecyduje o twojej winie lub niewinności. Policjanci zazwyczaj nakładają mandaty karne kredytowane. Są to mandaty, które opłaca się przelewem ze swojego rachunku, w banku lub na poczcie, na konto wskazane w mandacie. Mandat taki powinno się opłacić w terminie do 7 dni. Jeśli osoba tylko czasowo przebywa na terytorium Polski (obcokrajowcy) albo nie ma stałego miejsca zamieszkania lub pobytu, wówczas policjant nakłada mandat gotówkowy. Oznacza to, że taki mandat należy zapłacić funkcjonariuszowi na miejscu kontroli i w walucie polskiej. Część wrocławskich funkcjonariuszy wyposażona jest w przenośne terminale płatnicze. Jeśli natomiast ukarany nie ma przy sobie gotówki, nie może też pobrać pieniędzy z bankomatu, zapłacić w terminalu albo wymienić w kantorze - stosuje się wtedy postępowanie przyśpieszone. Sprawca wykroczenia jest zatrzymywany i doprowadzany do sądu."
        
    },
    {
        "id": 8,
        "title": "Czy mogę prowadzić samochód po spożyciu alkoholu?",
        "text": "Kierowanie pojazdem w stanie nietrzeźwości jest w Polsce przestępstwem, jeśli zawartość alkoholu w twojej krwi przekracza albo prowadzi do stężenia przekraczającego 0,5 promila. Mniejsza ilość również może narazić Cię na odpowiedzialność, bo stężenie alkoholu we krwi od 0,2 do 0,5 promila jest wykroczeniem. Nie eksperymentuj z internetowymi kalkulatorami i nie obliczaj, jaką ilość alkoholu możesz wypić i jeszcze prowadzić. Stężenie alkoholu zależy od wagi, płci i innych czynników, dlatego najlepiej trzymać się zasady „piłeś – nie jedź!” Kierowanie pojazdem w stanie nietrzeźwości jest zagrożone karą pozbawienia wolności do 2 lat, wysoką grzywną oraz zakazem prowadzenia pojazdów. W przypadku mniejszego stężenia, czyli popełnienia wykroczenia polegającego na prowadzeniu pojazdu w stanie po spożyciu alkoholu (od 0,2 do 0,5 promila) również grożą surowe konsekwencje. W tym przypadku sprawcy grozi grzywna do 5 tysięcy złotych, areszt i czasowa utrata prawa jazdy. Nie opłaca się więc jeździć po alkoholu. Należy również pamiętać, że odpowiedzialność karna znacznie rośnie w momencie, gdy spowodujemy wypadek. Zawartość we krwi poniżej 0,2 promila – alkohol był spożywany, ale nie ma przestępstwa lub wykroczenia; 0,2 – 0,5 promila - stan po użyciu alkoholu – wykroczenie; powyżej 0,5 promila – stan nietrzeźwości – przestępstwo. Tak samo jak nie możesz prowadzić samochodu, będąc pod wpływem alkoholu albo innego środka odurzającego, nie możesz również jechać motocyklem oraz rowerem."
    },
    {
        "id": 9,
        "title": "Co to jest WrOPON – na wszelki wypadek",
        "text": "Po zakrapianej imprezie można mieć przymusowy nocleg we Wrocławskim Ośrodku Pomocy Osobom Nietrzeźwym, dawnej zwanym Izbą Wytrzeźwień. Jeśli po wyjściu z imprezy będziesz tak pijany, że swoim zachowaniem stworzysz zagrożenie dla siebie albo dla innych, na przykład będziesz się przewracał na chodniku albo zaśniesz na trawniku w pobliżu ruchliwej ulicy, szczególnie jeśli na dworze będzie niska temperatura - funkcjonariusze straży miejskiej albo Policji mogą odwieźć Cię w bardziej bezpieczne miejsce. Będziesz tam musiał wytrzeźwieć i dopiero wtedy zostaniesz wypuszczony. Do WrOPON możesz również trafić, jeśli jesteś po alkoholu agresywny w stosunku do innych osób. Koszt noclegu we WrOPON w 2018 r. wynosił 304,14 złotych. Płatność należy uregulować na miejscu do 14 dni. Po tym okresie uruchomione zostanie postępowanie windykacyjne."
    },
    {
        "id": 10,
        "title": "Co to jest przestępstwo z nienawiści?",
        "text": "Wrocław to miasto przyjazne i tętniące życiem. Niestety, może zdarzyć się, że różne osoby są ofiarami przestępstw. Każdy człowiek, niezależnie od narodowości, wyglądu, czy pochodzenia, ma prawo czuć siębezpiecznie i Policja stara się je zapewnić. Zarówno obcokrajowca, jak i obywatela narodowości polskiej obowiązują te same przepisy prawa i ochrona. Przestępstwa z nienawiści mogą przybierać różną formę, ale mają one jeden wspólny mianownik - ofiara przestępstwa jest wybierana ze względu na swoje cechy, odróżniające ją od innych. Mogą to być różne formy przemocy,naruszenie nietykalności osobistej, stosowanie gróźb i inne czyny, których motywem jest czyjaś odmienność.  Warto również przytoczyć treść artykułu 257 kodeksu karnego: Kto publicznie znieważa grupę ludności albo poszczególną osobę z powodu jej przynależności narodowej, etnicznej, wyznaniowej albo z powodu jej bezwyznaniowości lub z takich powodów narusza nietykalność cielesną innej osoby podlega karze pozbawienia wolności do lat 3. Godność człowieka i grup ludności jest w Polsce prawnie chroniona przed poniżeniem, żaden przejaw rasizmu, ksenofobii nie może być zbagatelizowany, nawet jeśli dotyczy to wpisu w Internecie. Wszystkie przestępstwa z nienawiści powinny być zgłaszane na Policję. We Wrocławiu nie ma zgody na mowę nienawiści. Miasto Wrocław aktywnie przeciwdziała tym zjawiskom."
    },
    {
        "id": 11,
        "title": "Co to jest nieobyczajny wybryk?",
        "text": "Nieobyczajnym wybrykiem jest nieprzyzwoite zachowanie, takie które odbiega od przyjętych norm postępowania. Mogą to być różne zachowania: zbyt frywolne odsłanianie swojego ciała w miejscach publicznych, załatwianie potrzeb fizjologicznych na oczach spacerowiczów, spanie na przystanku w taki sposób, że powoduje to zgorszenie innych osób, każdy czyn daleki od norm kulturalnego zachowania. Nieobyczajny wybryk jest wykroczeniem i grozi za jego popełnienie kara przewidziana w kodeksie. Pamiętajmy ponadto, że we Wrocławiu nie możemy się kąpać w fontannach miejskich. Operatorzy miejskiego monitoring bardzo szybko wychwycą amatorów takiej kąpieli i równie szybko spotkają się oni ze stróżami prawa. Fontanny są to instalacje dekoracyjne, nie służą kąpielom. Woda w nich krąży w obiegu zamkniętym, dlatego mogą być one niebezpieczne dla zdrowia."
    },



    
]
